bygde nye hus på bruket. Først løe i 1896, ho brann ned 2 år seinare, og så måtte han bygge på nytt. Ny, stor, rommeleg stove bygde han i 1911. Sidan naust og vårfjøs.

Rasmus Thorseth hadde une med å vørdsle og stelle garden. Han la inn eit utmarkstykke i «Hauane» og dyrka det opp, og i hans brukstid vart det meste av garden oppdyrka. Skogsaka var han også vaken for, og fekk i det heile planta ut 50 mål skog — gran og furu.

Rasmus Thorseth vart bankkasserar etter far sin i 1905, og då banken i 30-åra vart flytta til Eggesbønes, vart han verande der heile vekene og var heime berre i helgane. Siste åra var kona med han der ute. Han slutta som kasserar ved 70-årsalderen og hadde då vore kasserar i 32 år.

Rasmus Thorseth kom også med i det kommunale styre og stell, var såleis med i kommunestyret i 20 år. Han har Kongens fortenestemedalje.

Agate Amundsdtr. var vel budd og godt rusta til å taka over som husmor i Thorseth-garden. Desse ressursane sine skulle ho kome til å få fullt ut bruk for. Rasmus hadde «mange jarn i elden», og var mykje borte frå heimen. Det vart då Agate som måtte ha omsut for det som skulle gjerast utandørs, samstundes som ho hadde huset og den store barneflokken å taka seg av. Ho greidde det utrulege.

Den 20. juni 1957 hadde Agate og Rasmus Thorseth diamantbryllaup i heimen på Aurvaag, der mange av den store slekta, vener og grannar var til stades. Frå barn, barnebarn og barnebarns barn fekk diamant-brudeparet ein song. Eit av versa lydde slik:

«Så takknemlig vi sitter her alle,
og ærbødig vi hilser de to,
som vi nå «diamant-par» får kalle.
Det de sådde — det fikk de til å gro.»

Ein uvanleg lagnad råka denne huslyden, med di 4 av borna — av dei 3 vaksne — døydde ved ulukkeshende.

Agate Amundsdtr. døydde 9. februar 1959 og Rasmus Olsson døydde 17. juni 1960. — 11 barn, 1—11: