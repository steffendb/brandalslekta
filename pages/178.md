Bergen i 1918 og skippereksamen same stad i 1926. Frå han gifte seg, budde huslyden i Bergen. Då krigen kom i 1940, låg båten han var med som styrmann i Bergen. Eit kameratlag på 8 mann bestemte seg for å røme til England, og laut få med Knut Saunes som navigatør. Dei var heldige med denne turen, for tjukk skodde løynde ferda. Det tok berre 28 timar med notbåten frå Feie Fyr og fram til Shetland. Her vart flokken spreidd, og Knut Saunes kom til England og inn i «Northraship-seilasen» med ein gong. Her fekk han mange oppdrag som skipsførar. Mest gjekk ferda over til Canada eller rundt Storbritannia. Seinare i krigen vart han med invasjonsstyrkane både til Sicilia og i Italia og var med på sjølve D-dagen den 6. juni 1944, mot Normandie.

«Det var litt av ein dag og ei oppleving,» fortel han. «Eg har sjeldan vore så stolt av å vere på den rette sida, som då. Båtar så langt auget rakk, og armadaer av fly fram og tilbake over Kanalen. Det song i oss.»

Heile tre gonger eller to og ein halv, har båtane han var med vorte nedbomba, for 3. gongen greidde dei å få båten i land. Men det gjekk bra. «Eg har sett mange kameratbåtar gå ned rundt meg, mange sprengde i filler,» fortel han. «Redselsnatta ved Bari i Adriaterhavet var den verste. Der gjekk 4 norske båtar ned saman med mange andre.» Ein gong vart han sjølv stygt forbrend og måtte ligge på sjukehus på Malta i fleire månader. «Heldigvis er krigen berre eit vondt minne. Eg var alltid redd når åtaka kom, like redd siste som første gongen,» seier Saunes med overtyding.

Etter krigen var Knut Saunes kaptein på 3 båtar, 2 av Rasmus F. Olsen sitt reiarlag i Bergen og ein av Leif Høegh sitt reiarlag i Oslo. Den 14. oktober 1955 gjekk han i land for godt. Han fekk byggetomt på farsbruket på Saunes, bygde nytt bustadhus, og her nyt ekteparet sitt otium.

Di største oppleving?

«Det var nok den 24. juli 1946, for då kom eg heim etter krigen og møtte kona mi og barna mine etter 6 år. Det var på vår eigen bryllaupsdag.»

Hobby: Sjøen og sjølivet er framleis hans liv og lyst. Han