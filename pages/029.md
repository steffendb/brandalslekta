var også hendig med alt slags støypingsarbeid og var mykje nytta i grannelaget til slikt arbeid, — særleg mange skorsteinar har han mura opp.

Sommaren 1935 vart Olav drepen av lynet. Det var ein varm junidag (26/6). Han var i ferd med å ordne seg for slåtten. Ut på kvelden kom det eit fælt torever med svære regnskyll. Olav gjekk opp på mørkeloftet for å setja eit fat under ein stad der det lak i taket. Det var ein stige som stod ved skorsteinspipa. Lynet slo ned og fylgde denne. Olav har truleg stått i stigen, for den var smadra og han låg død på golvet. Røyken sto av kleda hans som var heilt brende.

Elise Martinsdtr. døydde 8. august 1950. — 6 barn, a-f:

a. Johannes Palmar Olavsson Torvik, f. 28. mai 1907, g. 1937 med Borghild Rasmusdtr. Hoggen frå Volda, f. 12. oktober 1910.

Farsbruket vart delt i to like delar i 1937, og det høvde seg då slik, at Johannes fekk gamletunet — stova, og i 1955 fekk han skøyte på halve bruket.

Johannes har gått kystskipperskolen og radiokurs. Han og broren, Magnus, eig 2 fiskebåtar saman og dei er begge skipperar. Johannes Torvik har også fått tid til å vere i det kommunale styre og stell. Han har såleis vore med i kommunestyret og har vore likningsmann.

Dei har ikkje barn. Adoptivdtr. Oddrun Ragnhild, f. 17. oktober 1946. Ho er handelsutdana og har hatt kontorpost i Fosnavåg. Oddrun vart gift 10. august 1968 med Paul Sigurdsson Sundnes frå Herøy, f. juli 1947. Han har realskolen og eksamen Volda lærarskole 1969.

b. Borghild Olavsdtr. Torvik, f. 8. februar 1909, g. 1943 med Andreas Andreasson Bø frå Herøy, f. 20. januar 1904. Han fekk skøyte frå broren Ingvald på Leitemyra, br.nr. 8, i 1956. Andreas er småbrukar og fiskar. — 3 barn, I—III:

I. Anne-Lise Andreasdtr. Bø, f. 29. juli 1946, g. 22. juni 1968 med Ove Ottarsson Fremmerlid frå Volda, f. 18. mars 1942. Anne-Lise er handelsutdanna og var butikkekspeditør i Svendsens bokhandel, Volda. Ove er lagerarbeidar ved Samyrkjelaget, Volda.