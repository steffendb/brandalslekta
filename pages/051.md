Hans var også med å skipa Sande og Rovde Sparebank i 1898, og han vart den første formann i bankstyret. Han var med i styret samanhangande til og med 1927.Hans tok så smått til å stelle med garden, grøfte og kultivere, men sidan han var einsam med arbeidet, kom han ikkje så langt som han gjerne ville. Hans Åram døydde 18. oktober 1934 — 73 år gammal, og Anna Johannesdtr. døydde 20. juni 1936 — også 73 år gammal. Dei hadde 1 barn, Valborg.

3. Ole Andreasson Brandal, f. 5. januar 1887, g. 16. september 1916 med Valborg Hansdtr. Åram, f. 19. februar 1888 i Bergen. Dei fekk skøyte på garden av hennar far, dagsett 30. januar 1928 for kr. 2000.

Valborg Hansdtr. gjekk sy- og broderkurs i yngre år. Ho var elles særs flink og hendig med alt sitt arbeid og eit drivande arbeidsmenneske. Dette kom vel med, då mannen var borte frå heimen opp til fleire månader om sommaren.

Ole gjekk underoffisersskolen i Bergen 1905—1908, og etter 5 år i USA vart han i 1916 tilsett som fastlønna sersjant ved Møre regiment, og han slutta som løytnant ved nådd aldersgrense i 1947. Han var med i krigen 1940 som administrasjonsoffiser ved 2. feltkompani, Møre regiment i Gudbrandsdalen og Raumadalen. Han har deltakarmedaljen.

Ole kom også med i heradstyret, formannskap og skolestyret m. m. Han var styremedlem i Sande og Rovde Sparebank frå 1928—1953. Han heldt fram med nydyrking, i den første tid med god hjelp av sin svigerfar, og det meste av garden vart kultivert. I slutten av 1920-åra og i 30-åra vart det utplanta ca. 35 000 furu- og granplantar i utmarka.

Hobby: Dei siste 15 åra har Ole pusla i skogen vintershalvåret med tynning og kvisting, — eit arbeid han likar svært godt.

Valborg Hansdtr. døydde 11. september 1945 av lungebetendelse — 57 år gammal. — 5 barn, I—V:

I. Anna Olsdtr. Brandal, f. 13. desember 1916, g. 26. august 1939 med Magne Rasmusson Rotevatn, Volda, f. 29. desember 1908. Anna har ungdoms- og husmorskole og ho arbeidde